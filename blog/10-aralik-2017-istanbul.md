---
layout: post
---
<p class="date">11.12.2017 Pzt 18:21</p>

#### 10 Aralık 2017 Rotting Christ ve Forgotten
***kısa yazı...***

Dün İstanbul Garaj'da **Rotting Christ** konseri vardı. Sakis Tolis ve saz ekibi beklendiği gibi muazzamdı. Son albümler ağırlıklı, ritüellerle dolu, ibadetimsi siyah bir konser yaşadık. Sonlara doğru In Yumen Xibalba da benim için pastanın kreması oldu.

Benim için bu organizasyonun en önemli kısımlarından biri de, tanışma ve Rock programımda muhabbete dahil etme fırsatı bulduğum **Forgotten**'ın alt grup olarak sahneye çıkacak olmasıydı: Bundan bir iki hafta önce, 97 yılında kurulmuş olmasına rağmen, yıllardan sonra iyi bir sahne kadrosu kuran bu organizasyonda sahne alan Forgotten ile Radyo Etü'de görüşmüştüm. Valhalla adlı Rock programına Tolga Otabatmaz (gitar) ve Harun Altun'u (vokal) davet etmiştik, 2,5 - 3 saatlik çok iyi bir sohbet oldu. Müthiş ve hoşsohbet adamlar gerçekten.

![](https://caglayandemirci.github.io/forgotten-pages/images/photo/fogotten.jfif)
<p class="imgdesc">Forgotten.</p>

Rotting Christ'ı beklerken, fotoğrafta etrafına nur inmiş olan solist Harun Altun'la mekanda karşılaşıp dışarıda, bir kilisenin dibinde (mekan: İstiklal'e yakın bir konumda [Garaj](https://www.google.com.tr/search?q=Garaj+istanbul&ie=utf-8&oe=utf-8&gws_rd=cr&dcr=0&ei=12IwWtU30pGwB-v9rJAO)) tekrar muhabbet etme fırsatım oldu. Etrafımızdaki insanlar grup hakkında bayağı pozitif şeyler düşünmekteydiler.

Bahsettiğim radyo söyleşisinin en başlarından birkaç paragrafı buraya demo olarak koyuyorum. Yakın zamanda Radyo Etü'de yayının tamamının podcast'i yayımlanacak olursa -ki muhtemeldir-, onu da buraya koyacağım. 
 
*Forgotten 95' yılında benim tarafımdan kuruldu. Aslında kurulduğumuzda amacımız Thrash metal yapmaktı. Ama o sıralarda Paradise Lost'un Icon albümünü dinledim ve dedim ki "Evet bizim yapmamız gereken metal bu." Zaten o sıralarda dinlediğim tarzlardan bazıları epic, folk gibi şeylerdi bir de soundtrackler dinliyordum. Bunları birleştirmeye karar verdik ve ortaya Forgotten çıktı.*

*90'lı yıllarla 2000-2010 yılları metali arasındaki en büyük fark, 90'lı yıllarda metal gruplarının, veya metalcilerin, yaşam alanları vardı. 99 yılında yaşanan birtakım olumsuzluklardan dolayı bizim o yaşam alanlarımız, malumunuz, yok edildi. Ondan sonra bir ara, tabi ki o olaylardan dolayı Türkiye'de metal undergrounda çekildi. Ama Ankara için konuşacak olursam özellikle, arkadaşlarımız olduğu için söylemiyorum ama Stüdyo Deep'in sahibi Ali'nin ve Gizem'in sayesinde ortam hareketlenmeye başladı. Ve bu sadece Kızılay'dan ziyade baktığınız zaman onların başka şehirlerden de insanları etkilediğini görürsünüz, bir hareketlenme başladı.*

*Bizim şu anda dinleyici veya grup açısından 90'lı yıllardan çok bir farkımız yok. Tek farkı dediğim gibi eskiden "metalci caddesi" diyebileceğimiz Konur Sokak'ta bir araya gelip takıldığımız bir ortam vardı, o yok sadece. Tabi benim için, gençliğimin geçtiği 90'lı yıllar, 2000'li yıllardan daha güzel yıllardı. Daha samimiydi. Ama şu anda da baktığınız zaman, grup, sound bazında olsun, seyirci bazında olsun 90'lı yıllardan daha ilerde olduğumuz durumlar var. Ama dediğim gibi bana sorarsan ben o yılları tercih ederim.*

![](https://caglayandemirci.github.io/forgotten-pages/images/photo/rc.jfif)
<p class="imgdesc">Rotting Christ</p>

... Bu arada, konserin ertesi günü burada bu yazıyı yazdığım yer Boğaziçi'nde, kuzey kampüste, EEE bölümünün içiydi. Buraya sekiz yıl önce gelmiştim, şimdi bakıyorum da hatırladığımdan daha hoşmuş. Keyifli birkaç saatti benim için. [Kadri Özçaldıran](https://www.google.com.tr/search?dcr=0&ei=q7wxWuqLKM_TwAKUn7ToDg&q=kadri+%C3%B6z%C3%A7ald%C4%B1ran&oq=kadri+%C3%B6z%C3%A7ald%C4%B1ran&gs_l=psy-ab.3..0i203k1j0i22i30k1l6.2267685.2269377.0.2269640.10.7.0.0.0.0.373.373.3-1.1.0....0...1.1.64.psy-ab..9.1.372....0.qUEHqXMMpIA)'ın dersine girdim bir de. 

