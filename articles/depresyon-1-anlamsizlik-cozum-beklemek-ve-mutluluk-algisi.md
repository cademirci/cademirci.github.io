## Depresyon 1 - Anlamsızlık: Çözüm Beklemek ve Mutluluk Algısı

Geçenlerde Ekşi Sözlük'te depresyona iyi gelen şeyler başlığına rastlamıştım. İnsanların yazdıkları; denize girmek, güzel bir film izlemek, lezzetli bir yemek yemek gibi kimi şeyleri bir hayli garipsemiştim. 

**Keyif veren şeyler** ile **depresyona iyi gelen şeyler**i karıştırıyor gibi görünüyorlar. Onlara da hak vermek lazım tabii; herkes her şeyi bildiğinden, depresyon diyince yine çok iyi bildikleri bu kavramı "can sıkıntısının sürekli devam eden hali" olarak algılamış olmaları muhtemel. Ancak demek lazım ki, o iş öyle değil.

Depresyon, insanın denize giremediği için canı sıkıldığı durum değil, denizin kenarındayken milletin girip yüzme tekliflerini reddedip sahilde oturarak denize bakıp, onun ne kadar büyük, boş ve anlamsız olduğunu düşündüğü duruma denir. Eskiden keyif verici olan, veya bir rakı balık sofrasından görünmesiyle bile mutluluk vereceğinin düşünüldüğü bu devasa mavilik artık darıldığınız bir şeydir. Mutluluğun kaynağının o olmadığını farkeder, onun bu konuda size hiç yardımcı olmadığını görüp sanki umrundaymış gibi ona küsersiniz. **Depresyon hiçbir keyif verici şeyin bir anlamı olmamasıdır**.

### "Anlam" Derken?

Buraya sanki binlerce yıldır aranmıyormuş gibi hayatın anlamını yazabilecek değilim. Yalnız, insanı rahatlatan (ne kadar rahatlatabilirse) belli başlı önkabuller var. Ben de onlara sahibim.

Minicik hayatlarımıza çok büyük anlamlar yüklemek, gereksizliğin ötesinde kibirli bir hareket. 45 milyar kadar ışık yılı teorik olarak görülebilir, ardı arkasından da çok emin olunmayan bir evren var. Arandığı zaman [şuna benzer birçok video](https://www.youtube.com/watch?v=Iy7NzjCmUf0&t=543s&pbjreload=10) bulunabilir. İşin boyut kısmında, paralel evrenler teorisine hiç girmemiş olsak dahi gerçek bu. Zaman kısmındaysa; şimdilik en çok kabul gören teori doğrultusunda 13,7 milyar yaşındayız, eğer evrenin bütün kütlesi big bang ile dağılmaya başladığı yere tekrar çökebilecek kadar fazlaysa zaman çok daha uzuyor: belki de kaç kere yaşandığı ve yşaanacağı bilinmeyen sonsuz bir çökme-dağılma sisteminin içindeyiz. Ne kadar içinde olduğumuzu haber vereyim mi? Ortalama 80 yıl. 

Şimdi bütün bunları içselleştirmiş, kavramış bir insan için, şu cümlelerin kulakta nasıl çınladığını hayal edin: 

- Bütün hayatlar inanılmaz bir değerdedir. (Evet her gün tanık oluyoruz.)
- Her bir insan çok özel, çok önemli, evrende çok önemli birer yeri olan canlılardır. (Bugüne kadar yaşayıp ölmüş yüz milyar tanesinin gidişine çok üzülmüşüz gibi)
- Evrene pozitif enerji yolla. Sıkıntılarının farkında ve sana yardım edecek. (En abartısını da üçüncü maddeye yazıp bitireyim dedim.)

Böyle devam edip gidiyor. Hayır, hiçkimsenin umrunda değilim. Evrendeki hiçbir başıboş atom benim çektiğim boktan sıkıntılarla zerre kadar ilgilenmiyor. Eğer gerçek, benim çok büyük çıkmazlar ve sıkıntılar içinde olduğumdsa; bunların bitip güzellerinin başlayacağına dair bir adalet sözü almış değilim. Bunlar tamamen, stabil olmayan ve yaşadıkları şeyler karışısında esneklik gösterebilme yetisine sahip bir beyin/zihin yapımız olduğundan, insanın kendini kandırabilmesi (ki insanın en büyük yeteneğidir) için sıkılmış palavralardır. "Depresondaysanız size yardım edebilecek tek kişi yine sizsiniz" denmesinin tek sebebi de bu. Çünkü acı ama; eğer gerçek sizin depresyonda olduğunuzsa, hayatın size adalet gösterip sizi depresyondan çıkarması için **hiçbir sebep yok**. 

Lafı açılmışken bu konularda **adalet**ten bahsetmek de biraz komik. Bütün bir dünya, ölme ve öldürme temelli bir yarışın arenası iken (acı çekerek ölmüş olan yüzmilyarlarca hayvanı ve insanı düşünün), bütün evren açısından önemli olan şeylerden birinin sizin derdiniz olduğunu düşünün haydi. 

### Çözüm Yok Mu?

Bütün bu karamsar tabloyu çok lazımmış gibi anlattım. Bunun basit bir sebebi var: Acı çekerken, bunun size yapılmış bir haksızlık, ya da bunun özgür iradeniz gerçekten varmış gibi yaptıklarınızın ve hatalarınızın bir sonucuymuş gibi düşünüp kendinizi suçlamanız, devamlı olarak hayattan, sizi sevenlerden, haydi yine abartalım "evrenden" bir şefkat, mutluluk, umut bekliyor olmanız, **depresyondan çıkmak için yapabileceğiniz en büyük hatalardan bazılarıdır**.

Buraya bu yazıyı herkesi depresyondan çıkarabilirmiş gibi tavsiyeler vermek için değil, yaşadıklarım doğrusunda edindiğim tecrübeler ışığında artık zihnimde oluşabildiğini gördüğüm fikirleri paylaşmak için yazıyorum.

Ama şunu belki söyleyebilirim: Acınızı çekin. İnsan kendi cehennemini yaşamadan cennetinin güzelliklerini göremez. Onu kabullenin, onun altında ağlayan bir sevimli fare değil, onun efendisi bir kurt olun. 

### Mutluluk ve Mutluluk İlüzyonu

Vikings'te Ragnar ile oğlu Björn'ün konuştuğu bir sahne var. 

<iframe class="video" id="ytvideo" src="https://www.youtube.com/embed/lFW_4MWs5wM" frameborder="0" allow="autoplay; encrypted-media" allowfullscreen></iframe>

"Mutlu olman gerektiğini kim söyledi?" sorusu bu sahneyi ilk izlediğimden beri beni etklilemiştir. Gördüğüm kadarıyla insanlar, mutlu olmanın bir şart olduğunu, acıdan köşe bucak kaçınmak gerektiğini, mutlu olmanın hayatın tek gayesi olduğuna inanıyorlar. Bu da çektikleri acının ağırlığını arttırıyor. Elde ettikleri en ufak mutluluk kırıntısının kendilerinin sonuna kadar hakkı olduğuna inanıyor, bu yüzden o yaşadıkları mutluluğun da (elde edildikten sonra) pek bir anlamı olmuyor. Bu da hayattan korunabilmek için her zaman daha fazla mutluluk istemelerine yol açıyor. Gel gelelim dünyada hiçbir zaman o kadar fazla mutluluk olmadığından, bu doğrudan bir mutsuzluk ilüzyonu yaratıyor ve zamanla bu gerçeğin ta kendisi oluyor.

Mutluluk açlığının en büyük tetikleyicilerinden biri, günümüzde her şeyin çok güzel olduğu sosyal medya hesapları. Bir günde karşılaştığımız binlerce "başklarının mutluluğu" verisi (datası), kendi kafalarımızın sakin kalmasına izin vermiyor. Sorunlarımıza sorun olarak değil, o uyuşturucu gibi ihtiyacımızın olduğu ve başkarlarının sahip olduğu mutluluğun önünde duran bir zebani olarak bakmaya başlıyoruz. Başkarlının bu zebaniyi alt ettiğini düşünüyoruz, kendimizi ise her şeyin gerisinde kalmaya mecbur bir cehennem mahkumu gibi. Bütün bunları yaşamanız için Instagram'da deniz kenarından ya da Milano'dan post atmış biri hakkında ciddi ciddi düşünüp kıskançlıktan çatlayarak tepiniyor olmanıza gerek yok. Birbirinden keyifli ya da tarz sahibi günde onlarca posta, -hatta onları çok da ciddiye almadan-, art arda bakıyorsunuz, beynimiz gerisini kendiliğinden hallediyor. 

## . . . 

Bu noktadan sonra yani ikinci bölümde, biraz daha pozitif ve (kendi fikirlerimce) nasihatkâr konuşacağım; ama unutulmamalı ki **bunlar tavsiyelerim değildir**. 








