06.08.2018 *düşünce, tecrübe*

## Depresyon 3 
## Savaşçı Kişilik 

Depresyona neden girdiğimi tam olarak anlatabileceğimi sanmıyorum. Zaten "şu yüzden depresyona girdi" diye bir şey olduğunu da pek düşünmüyorum. Onun adı genellikle **psikolojik travma**dır. İnsan uzun bir süre yaşadığı şeyler sonucunda depresyona girer. Bir insanın bir şeyi yaşamasının arkasında yüzlerce değişken (*parametre*) yer alır. 

> Depresyon zayıflığın bir göstergesi değildir - çok uzun süre güçlü kalmaya çalışmış olduğunuzun bir göstegesidir. 
> [Sigmund Freud](http://statusmind.com/images/2015/01/Smart-Quotes-54524-statusmind.com.jpg)

Tabiki belli başlı sebepleri vardı. Belli başlı yaşantı biçimleri, nefretler, gelip gidilen ev, okul, bir sürü şey sayabilirim. Ama bunların şu an için çok önemli olduğunu da sanmıyorum. Mücadele edilmesi gereken şeylerle konuşulması-yazılması önemli olan şeyler arasında fark var. Ama üzerinde düşündüğümde, sanırım en çok üzerinde durulması gereken konu, yaş ile bağlantılı bir geç kalmışlık duygusu idi. 

En sevdiğim filmleri sıralamaya kalktığımda en başlarda aklıma gelmeyecek olsa da, izlediğimde çakılıp kaldığım bir film var. Bugün de aklıma geldiğinde tüylerim ürperir. Oslo 31 August'u izlediğimde, adamı gereğinden fazla iyi anlamış olmanın duygusuyla gözlerim buğulu ve faltaşı gibi açık, aptal gibi kalmıştım. Filmi nasıl anlatacağımı düşünürken, bilgisayardaki klasörlerimi karıştırırken sevinçle bu film hakkında bir not tutmuş olduğumu gördüm. Bugünkü duygularıyla geriye bakan benden daha iyi olacak o zamanki benin klavyesinden buraya aktarmak: 

>Bu film hakkında her yerde görülebilecek tanım, “Uyuşturucu bağımlısı Anders’in yaşadıkları” şeklinde. Bilemem, uyuşturucu kullanmadım; ben bu filmi izlerken onun depresyon hakkında bir film olduğunu gördüm. 

>Bu, teslimiyetin öyküsü. Duygu kaybı yaşamanın, hiçbir şeyin özünü eskisi gibi hissedemiyor olmanın, bundan sonra da hissedebileceğini sanmayan birinin hikayesi. Ailesine, ya da bir zamanlar değer verdiği veya bir şekilde anılar yaşadığı insanlara gidip, olası intiharında onların bir suçu olmadığını anlatmaya çabalayan birinin krizi. Sevgi isteyen bir insanın; kaybetmişliğinin acısını, varoluşunun farkında olmuş insanlara gidip oralarda kendi yerini görmek isteyerek dindirmeye çalışan bir insanın biyografi filmi bu. Akıllılığına ve belki onca donanımına rağmen 34 yaşında elinde somut bir şeyler göremeyen ve bunun bir ‘sil baştan’ı olmadığının farkına acıyla varmış olan birinin. Bunları anlamayan biri tarafından izlendiğinde bu filmden çıkarılabilecek tek ders uyuşturucunun ne kadar kötü bir şey olduğudur. Gerisi düpedüz sıkıcılık ve kuzeyli karamsarlığıdır. Ha, Oslo çok güzel görünüyor o ayrı. Ağaçlar falan. 

Ana tema bu iken; üzerine yaşadığım bazı ağır şeyler, kimi sıkıntılarımın haddinden fazla uzun sürmesi, bende zamanla bir çıkış yolu görememe sıkıntısına yol açtı. Hayatın, sonuna kadar, aynı şekilde olmasa bile, aynı düzeyde devam edeceğine inandım. Yani içinde bulunduğum durumu, sonu açık olan bir tünel gibi değil, sonsuz bir yeraltı mağarası gibi algıladım.

### Mücadele: Bir Son İçin Mi, Karakterin Bir Parçası Mı?

Şimdi bakış açımla konuşmam gerekirse, içinde bulunulan herhangi bir durumu "sonunda ışık olan bir tünel gibi" düşünmek de en başta çok doğru bir yaklaşım olmayabilir. 

Bazı durumlarda, müdaceleyi geçici ve katlanılması gereken bir yük olarak görmenin faydaları olabilir. Üniversite sınavına hazırlanan gençlerde bu durumu görebiliriz: Sınava girip belli bir sonuç elde edene kadar, olabildiğince hızlı ve doğru şekilde soruları cevaplayabilmek için eşek yüküyle test çözmek gerekir. Test çözme alışkanlığının, bir sonuç elde etmek için değil de, hayatın kendisinde zaten var olması gereken bir mücadele şekli olduğunu söylemek, suratınıza tuğla gibi bir test kitabı yemenizle sonuçlanabilir.

Bazı durumlarda ise; sorununuzu "sonunda ışık olan bir tünel gibi" düşünmeniz, tünelin uzunluğu çoğu zaman dayanma noktanızdan daha uzun olacağından, veya karşılaşacağınız tünel sayısı yeterinden fazla olacağından, eninde sonunda sizi "sonsuz bir yeraltı mağarası" düşüncesine kendi kendinizi tıkacağınız bir sürecin başlangıcıdır. Bir işe sonu hakkında çok büyük ve aptalca bir umutla başlamak ve mücadele ettiğiniz süreci yaşanmaması gereken bir şey gibi yok saymak, günün sonunda "hayatımı çok ertelemişim" diyebilmeniz için gayet iyi bir hatadır. Diyeceğim o ki; mücadeleyi, yayıla yayıla yatılan yataktan kalkıp tozlu rafların arasından ancak işler son raddeye geldiği anda çıkarılacak bir silah olarak görmekten çok; onu karakterinin bir parçası haline getiren, ve mücadele edilecek şeylerin ölene kadar bitmeyeceği bilincinde olan insanların, başarılı veya güçlü olma ihtimali daha yüksek görünüyor. 

İnsanın, karşısına mücadele edilecek hiçbir şey çıkmasın isteği kıskacında, bulduğu en ufak konfora dört elle sarılması, çocukça ve gerçekdışıdır. Kısaca tembellik denilen bu yaşam tarzında, bir süreden sonra mücadele kılıcını o tozlu raflara mı yoksa şu eski çekmeceye mi koyduğunuzu bile unutmaya başlayacak, böylece karşınıza çıkacak her problemin önünde baldırıçıplak kalıp dayak yiyecek ve kılcın yerini adamakıllı unutacaksınız. Buna da, kısaca sefalet denir. Hayalinizde onu taşıyan, hiç durmadan yalınkılıç yürüyen kendinizin karizmatik savaşçı duruşunun arkasından bakakaldığınızda, bilinciniz; aşırı mutsuzluğa karşı bir savunma mekanizması olarak, sizin mücadeleyi değil, mücadelenin sizi unuttuğu inancını size aşılayacak ve vücudunuzu yorgun, enerjisiz, mutsuz bir standby moduna alıp kapayacak. "Kısaca" kombosunun üçüncü öğesi olarak, buna da depresyon denir.

Bütün bunlar kendimden nefret etmemle, kendimi sonuna kadar değersiz hissetmemle sonuçlandı. Şimdi kalkıp herkes kendisini son derece değerli bulsun, günücünün farkında olun falan demeyeceğim (güç arayışı konusuna serinin önceki yazılarında değinmiştim). 

![](https://cdn-images-1.medium.com/max/1280/1*_nJxs4ua47BzQJGrByoLhQ.jpeg)

## . . .

**Yavaş yavaş sonuca yaklaşırken**; depresyonumu anlatabilmeyi çok da başaramayacağımı öngörmüştüm. Gerçekten de, bütün bu anlattıklarım, binlerce faktörden ve onlarca ana faktörden sıyrılmış, yüzeysel ansımsamalardır. Hayatımdaki insanlardan, olaylardan, süreçlerden hiç bahsetmedim. Ama bunun yazısını yazmaya kalktığımda zaten bunun pek mümkün olmayacağını biliyordum. Amacım zaten yaşadıklarımı bir şov haline getirerek, herkesten az çok dinleyebileceğiniz ve çok da sevmediğim "hayatın anlamı" nasihatlerine dalmak olmadığından buna en başta gerek görmedim. O değildi fakat, bu süreçte yaşadıklarım doğrultusunda, insanın gözünde nelerin anlam kazandığını, depresyon bilincine ulaştıkça nelerin daha sağlıklı ve güzel olduğunu daha net görebildiğini anlatmaya çalıştım. Depresiflerin çoğu bunları tavsiye olarak almazlar, zaten almaya takatleri de yoktur. Ama ikinci yazıya atıf yapacağım: **Depresyonun ne olduğunun bilincine sahip olup** kendinizle hesaplaşmaya başlamanız, tırmanmanın ilk hamlesi olabilir. Denedim; olmuşluğu mevcuttur. 

Her aklı başında insan gibi bir de bu süreçte size tavsiyem, bir uzamana görünün. Bu işin tıbbi kısmına neden hiç değinmeyeceğimi açıklamıştım. Antidepresan etkilerinden, süreçlerinden bahsetmek benim haddime değil. Kişiden kişiye nasıl etki göstereceğini bilemezsiniz. Sadece şunu söyleyebilirim: psikiyatriste/psikoterapiste gitmek iyi bir şeydir. O haddime olmayan şeyleri onlar söyleyebilirler. Son çare değildirler, sebepli sebepsiz sürekli gidip para saçabilek durumum olsa, yaklaşımlarımın sağlıklı gidip gitmediğini anlamak için bile bunu yapardım.

### Son Birkaç Laf Salatası

İnsanların depresyon bilincine sahip olma yolunda saçma sapan nasihatler duyduğunu görüyorum. Danışmaya gittiğiniz bir uzman olmadıkları sürece genelde insanlar sizin neler hissettiğinizi bilemezler. Bunlar ana-babaysa genelde ağır bir sorumluluk azabı içinde kalırlar. Milletin ne sıkıntılar içinde olduğundan, çaresiz derecede farikliklere ya da korkunç hastalıklara sahip insanların varlığından behsederler. Tanıdık kıvamından öteye gitmeyenler, içlerinin bir köşesinde kendilerinin aynı durumda olmadıkları şükrünü okşayarak size hayatın aslında ne kadar güzel olduğundan dem vururlar. Eş dost takımındansalar ise, ellerinden bir şey gelmediğinden, durumunuzu kabullenip sizinle vakit geçirerek kafanızı dağıtmaya çalışırlar. Dertleşmek istediğinizdeyse kendi sözcüklerini kullanarak güzel şeyler söylerler. Size değer veren kimi insanlar ise depresyonunuzun haddinden fazla uzun sürmesi, ya da yeteri kadar çabalamadığınıza inanıyor olmaları gibi sebeplerle yıpranabilirler. 

Bu kişilerin tümünün ortak özelliği, her ne kadar "bu yollardan geçtik" diyenler de aralarında mevcutsa da o anda bu kötü durum kendi başlarına gelmemiş olduğundan sizi anlayamıyor olmalarıdır. İşin komiği, depresyonun her şart ve durum içindeki kişinin bir anda kafasına inebilen bir durum olduğunun da (teorik olarak bilseler de) farkında olmayan bu kişiler, depresyonu kendi güçlü(!) dünyalarından tümüyle dışlayarak, bu hastalığı sizinle özdeş görme eğilimi içindedirler. Depresyonun sizin onlardan daha ağır süreçler yaşamış olduğunuzun değil, sizin onlardan daha güçsüz olmanızın bir sonucuymuş gibi düşünme eğilimindediler. Sanki o, sizi çirkinleştiren kanserli bir kusurunuzmuş gibi. Bu sizde üzüntü ve/veya öfke yaratmamalı. 

Freud'un en başta dediği gibi, depresyon zayıf olduğunuzun değil, çok uzun süre dayanmış olmanızın bir sonucudur. Sizi küçültücü, çirkinleştirici bir yanı yoktur. Dünyaya olağanüstü katkılarda bulunmuş sanatçılar, bilimciler arasında depresiflerin azımsanmayacak bir yeri mevcuttur. Güç kavramı, zor durumlarınızı hemen altederek kendinizi ve başkalarını ne kadar eğleyip mutlu edebildiğinizle ölçülebilen ve başkalarının karar verdiği bir şey değildir. Bir önceki yazıda belirttiğim gibi aklınız (bilim), hayal gücünüz (sanat) ve iyi yürekli biri olup olmadığınızla ölçülür. Depresyon sonucunda bir süreç içerisinde başarısız olmuş olmanız bir şeyi değiştirmez. Hayat bazı hatalar için çok kısa, ama çoğu için de yeteri kadar uzundur. 

Depresyonun çıkılabilecek bir şey olduğunu unutmayın. Bu sürecin doğal olduğunu da, her yıl intihar eden milyonlar olduğunu da unutmayın. İnsan sonsuza kadar mutsuz olamaz. Sonsuza kadar sıkıntı çekebilir, mücadele etmek zorunda kalabilir, bunu içselleştirmek yararınıza olacaktır. Ama sonsuza kadar mutsuz olamaz. Zorlasanız da olmaz.
















