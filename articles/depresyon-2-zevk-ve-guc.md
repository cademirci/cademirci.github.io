---
layout: post
title: Depresyon Serisi 2
---

![](https://pbs.twimg.com/media/BAvabTwCUAAruvm.jpg)

31.07.2018 05:48 *düşünce, tecrübe*

## Depresyon - 2

Serinin birinci bölümünde; hayatın anlamsızlığının fazla bariz olduğunu, buna saplanılıp kalınmaması gerektiğini, mutsuzluğun her zaman ve her şartta var olmaya devam edeceğini söylemiş, mutsuzluk konusuna da günümüz yaşam şekilleri penceresinden biraz bakıp yazıyı tamamlamıştım. Depresyonun kendisiyle ilgili olmaktan çok, hayat/mutluluk/mutsuzluk şeklinde bir giriş oldu. Bu bölümde zevk ile güç arasındaki farklara değineceğim.

## Zevk ve Güç

Madem hayat anlamsız, hatta o kadar anlamsız ki evrenin sonsuz büyüklüğü karşısında hayatın anlamsızlığını düşünmek bile anlamsız, ve madem yaşamın evrildiği noktada bunları yaşamak son derece olağan, o zaman ne yapalım? Ölelim mi?

### Zevk

[ Gündelik dilde yer alan *zevk* kelimesi yerine böyle durumlarda felsefe metinlerinde genellikle *haz* denir. Siz bu yazıda *zevk* gördüğünüz her yerde *haz*zı da düşünebilirsiniz. Köylü milletin efendisi olduğundan ben en aşina olduğumuz sözcük olan *zevk*i kullanmayı seçtim. ]

Sokrates'in zamanlarında Aristippos hayatta ancak zevk alınması gerektiğini savunduğunda, onun öğretilerinin bir derlemesi olarak Hedonizm ortaya çıktı. Zevk konusunun en dikkate değer adamıysa Epiküros, insan bedeni ve zihninin dinginliğine ulaşmasıyla son bulan bir zevk alma süreci önermişti. Hazcı olduğunu iddia edemesem de Ömer Hayyam da bunlardan bin sene sonra çareyi şarap içmek ve güzel kadınlarla ilgilenmekte bulmuştu. Bugün de bunu, her ne kadar insanın beynine beynine data haykırılan bir zamanda yaşadığımızdan bunu sakin bir kafa ve kararlılıkla ifade edemiyor olsak da, "ne yapıcaksın ki yaşadığın andan zevk almaya bak" şeklinde de olsa düşünebiliyoruz. 

Zevk almanın hayat felsefesi haline getirilebilecek ölçüde güzel olduğu anlaşılıyor. Bunu anlatmaya bile gerek yok; hepimiz iyi bir cinsel hayatımız olsun, güzel yemekler yiyelim, huzurlu yerlerde istediğimiz kadar uyuklayalım istiyoruz. Hoşumuza giden (zevk veren demek bu da) müzikler dinliyoruz. Ancak önceki yazımda da belirttiğim üzere ve konumuz depresyon olduğundan, olay burada kopuyor. Evet bunlar insanın standart bir yaşantısı olduğunda amaç haline getirilecek kadar iyi güzel de, depresyona girdiğimizde ne olacak?

Tepe taklak olacaklar. Cinsel fonksiyonlarınızda azalma olacak. İştahınız ya kapanacak ya da aldığınız azıcık zevki sanki bir halt olacakmış gibi daha da arttırabilmek için daha fazla yiyeceksiniz. Uyku diye bir şey kalmayacak, güneş ışığını görmeden uyuyamaz, gün akşama yaklaşmadan uyanamaz olacaksınız. Sadece zevk alamaya odaklı bir yaşamınız varsa, depresyon ile beraber zaten bir anlamı olmayan bu hayatın iyice hiçbir anlamı kalmadığını göreceksiniz. 

O halde problemi çözdüğümüze ve artık her şey berbat olduğuna göre, şimdi ölelim mi? Cevap: Başka bir yol daha var. 

### Güç

Burada güç ile kastettiğim şeyin, Türkçede başka bir karşılığı olmadığından *güç* ile karşılanması seçilmiş bir kavram olduğunu belirtmem gerekiyor. Para ile, kariyer ile, şununla bununla pek ilgisi yok. Olması gereken sözcük *kudret* belki, veya *kut*. İngilizcede de *power* değil ama *might* belki. Tanımlamam gerekirse: **Faydalı veya, güzellik ve iyilik uğruna bir şeyler yapabilme yetisi**. Hayatta bundan daha önemli bir şey olduğunu sanmıyorum.

Depresyon hakkında konuşan psikiyatristlerden duymuşsunuzdur: "Hobi edinin. Örneğin bir enstrüman çalın. Yaratıcı bir şeyler yapın. Bir şeyler ortaya çıkarmaya çalışın." 

Sizce ne demeye çalışıyorlar? Müzik uygulamasını açıp Satriani'den ya da Albeniz'den gitar soloları dinlemek artık depresyondaki siz için en anlamsız, keyifsiz aktivitelerden biriyken, neden aynı gitar onların değil de sizin elinizde olmaya başlayınca bunun bir faydası olsun?

Ben kitap okuyan, merak eden, araştıran, aklının yettiğince hayat, evren ve her şey hakkında kafa yormaya çalışan bir çocuktum. Birikimlerimin yaşıtlarıma göre arttığı lise yıllarımın sonlarına gelindiğinde, başımdaki kavak yellerinin, biranın ve yoğun düzeyde rock'n roll'un da etkisiyle beylik laflar etmeyi severdim. O zamanlar şunu söylerdim ve bu söylemimde aslında bugün de pek bir şey değişmedi: **Hayatta anlamlı olan ancak üç şey yapabilirsin: Ya bilim, ya sanat ya da felsefe.** Bunu ortamlarda kız düşürmek veya dostlarıma entelektüel görünmek için değil de, gerçekten anlamış olduğumu düşünerek ve içten söyleyebildiğim için kendimi şanslı hissediyorum. 

Şimdi ne demek istemiş olduğumu daha iyi anlayabiliyorum. İyi bir şeyler yapmaya çalışma eylemi, arayışı, bir insanın hayatta peşinden koşabileceği en büyük erdemdir. Bu da içinde yaşadığımız her şeyin farkında olmaya ve onu anlamaya çalışan bilim ve felsefe ile, bir de içinde yaşadığımız her şeyi güzelleştirmeye çalışan sanat ile olur.

![](https://skday.files.wordpress.com/2011/02/old-man.jpg)

<p class="imgdesc">Gandalf gibi bir karakteri, en şiddetli ve tahrip edici büyüleri o yapabildiği için değil, bilgeliğinden gelen ve insana kendisinin yanında olduğunu hissettiren gücüyle, iyiliğe ve güzelliğe kudreti olduğu için severiz.</p>

İşte; kimi psikologların veya insanların depresiflere verdikleri tavsiyelerden bazılarının arasında hobi, uğraşı, zevk alınan ama zor şeyleri yapmak gibi şeylerin olması, farkında olarak ya da olmadan sizin güç elde etmekten tatmin olma istencinizi tetiklemektir (Bu arada Nietzsche'nin Güç İstenci adlı eserine de beceriksizce göndermede bulundum).

## . . .

Zamanında, bütün yaşadıklarımızın sebebinin hepi topu endokrin ve sinir sistemlerimizde gerçekleşen reaksiyonlardan ibaret olduğunu idrak ederek üzülmüş antimetafizikçi-rasyonalist bir insan olduğumdan, olayı şu yönden de ele alacaktım elbette: Madem bu dünyada zevktense iyilik ve güzellik için savaşmak asıl mutluluk kaynağı, ikisi arasında psikiyatrik açıdan ne fark var?

Cevap basit ve net: Bilmiyorum. Kaç yüz satırdır psikiyatristler ve psikologlar size tavsiyede bulunurken amaçları şunu kastetmek diyip duruyorum. Hayır, aslında onların amacı tabiki sizin nörotransmitterlerinizin salgı düzey ve dengenizi sağlamaya yardımcı olarak şeyler yapmanızı sağlamaktır (belki özellikle ilk sınıf). Anlık zevk verici dopaminin bende bir işe yaramamış olup serotonin düzeyimin bir hayli düşmüş olduğunu tahmin ettiğimi iki kuruşluk genel kültürümle söyleyebilirim, ama ahkam kesecek değilim. Piskiyatri uzmanı olmadığımı ve bana inanmamanız gerektiğini söylemiştim. Siz ise hala okuyorsunuz.

Şaka bir yana, başka bir şeyler söylemeye çalıştığımı, kendi duygulanım ve tecrübe süreçlerimden bahsetmeye, felsefeyi ve karakterimi ele alarak, okuduklarımın ve biriktirdiklerimin beni getirdiği yaşam noktasındaki fikirlerimi yazmaya çalıştığımı da söylemiştim. O yüzden, bu bilinçle okuyorsanız, size verebileceğim bir zarar yok. Yine de yanlış bilgi çöplüğü olarak nam salmış web metinlerine bir yenisini de bloğumda eklemek istemediğim ve bu duyarlılığı hatırlatmak istediğim için bu paragrafları yazma gereği duydum.

## . . . 

Bütün bunların ışığında bazı örnekler sunabilirim.

Keyifli bir film veya dizi izlemek, kafanızı dağıtmanıza yardımcı olabilir. Ama depresyondan çıkarmaz. Bunun yerine film sanatı ile ilgilenip, amatör düzeyde deolsa eleştiri yapmaya başlayın. Yönetmenliğe soyunmaya karar verin. Aylarca buna uğraşın.

Gitar örneğini verdim. Çalmayı bilmiyorsanız bir gitar alın. Bu zamana kadar aklınızın bir köşesindeydiyse o gün bu gün. Anlamlı sesler çıkarmaya başladığınızda, bir parçayı tamamladığınızda o olmayan dopamini salgılayacaksınız.

Yazılım öğrenin. Programlama, öğrenme süreci sancılı geçse de, en ufak başarınızdan en zor uygulamalara kadar çok hızlı sonuç alınabilen (bir *run* tuşuna bakıyor) bir uğraşı olduğundan diğer teknik bilimlere kıyasla günlük uğraşa ve kendini geliştirmeye daha uygundur. Programınızı yazın, çalıştırın ve izleyin. Onu siz yarattınız.

İlla bu maddelerdeki şeyleri yapmanız gerekmediği anlaşılmıştır. Az çok kendinizi tanıdığınız için (ya da işe tanımakla başlayabilirsiniz), neyi sevip neyi sevmediğinizin farkındasınızdır. Ne yapmak istiyorsanız lütfen **kalkıp üzerine gidin**.

<div class="video-container">
<iframe src="https://www.youtube.com/embed/7m1s2NFOGyg" frameborder="0" allow="autoplay; encrypted-media" allowfullscreen></iframe>
</div>
<br>
<p class="imgdesc">"Break the cycle Morty, rise above, focus on science."</p>

Günlük zevklerle bir yere varmaya kalkmanız sizi depresyondan çıkarmayacak. Her gün, içkiden, sigaradan medet ummak, *dün de aynı bugün de bence aynı olur yarın da* mottosuna sığınıp, başınızı kaldıramadığınız ya da elde etmeye enerjinizin olmadığı olasılıkları görmezlikten gelmek, hayatın bu şekilde ertelenip durması, potansiyelinizin heba olması, diğer insanları, sistemi ya da başka bir ben-dışı faktörü suçlayıp durmak, bunun tersi olarak profesyonel bir mazlum/mağdur rolüne soyunup durmadan ben-dışı bir faktörden kurtuluş beklemek, her gün en büyük derdinizin güçsüz ve enerjisiz olmanız olduğunu bütün dünyaya haykırmanız, hiç durmadan kendinizden nefret ettiğinizden dış görünüşünüze önem veremediğiniz için özgüveninizin olmamasını sanki Einstein ve diğer büyük adamların hepsi çok yakışıklıymış gibi buna bağlamanız,   bütün bu iğrenç kısır döngü ve sanki hiçbir olasılık ve zaman aralığında başka bir şey yaşayamayacakmışsınız gibi sonsuza kadar bu işin böyle gideceğine kendinizi inandırmanız **zevk almayla** bitmez. Öyle olsaydı, bütün bu işi bitirip rahatlamanın tek çözümü olarak bira içmeyi düşünürdünüz. İntihar etmeyi değil. 

Bunlar zevk almayla, o veya bu gün ile, şu veya bu film ya da kitap ile **bitmeyecek**. Ama iyi bir haberim var: güç ile bitebilir.

Eğer benim gibi duygusal ve iyi kalpli olduğuna inanan bir insansanız, kendinizi köşeye sıkışmış ve durmadan hayat tarafından dayak yiyen bir sevimli fare gibi düşünme sürecine girip, çaresizlik ve gözyaşları içinde o köşeyi kabullenip, bir gün bu yumrukların bitmesini bekleyebilirsiniz. Ama bir gün kalkıp hayallerinizdeki güzellik imgesi gibi kuzey ormanlarındaki gri-beyaz kurda dönüşüp **kalkıp o hayatı ısırın**. Romantik bir ergen gibi o hayatı elbet yenebileceğinizi söylemeyeceğim. Ama savaşarak ölmek bile her zaman korkaklık ve tembelliğe yeğdir.

## . . . 

İnsanın zevk alma peşinden koşmasından çok, kendini güçlü ve iyi bir insan gibi hissetmesinin depresyondan çıkmak için ikinci adım olduğuna dair inancımı anlattım. Üçüncü bölümde, yaşam felsefesi tabanını biraz terk edip; işi kendi yaşadıklarıma, tecrübelerime ve spesifik olarak benim depresyonuma getireceğim. Bunu yaparken, depresiften depresife fark olduğunu hatırlatıyor, ancak benim yaşadıklarıma benzer şeyleri yaşamış insanlara bir nebze olsun yardımcı, en azından ortak olabilmeyi umuyorum. 

Bloğun asıl amacıysa kişisel elektronik hafıza olarak kişisel kullanımım zaten ama çaktırmıyorum. 