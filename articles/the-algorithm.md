---
title: The Algorithm
layout: post
---

20 Haziran 2018 23:48 *müzik, rock*

## The Algorithm

![](https://upload.wikimedia.org/wikipedia/commons/thumb/4/4a/The_Algorithm.jpg/1200px-The_Algorithm.jpg)

Fransa, 2000'ler sonrasında sert müziğe inanılmaz katkılar yapmaya başlamıştı. Ona yakın grubun bir anda mantar gibi bitip ünlü olmaya başladığı ülkede, bu grupların arasında sadece bu ülkenin değil, tüm dünyanın da son on yılda en çok sevdiği gruplardan biri olan Gojira da vardı. 

Ben bu gelişmeleri, yalnızca bir "Gördün mü Fransızlar da metal dinliyormuş" tepkisine yol açmalarından öte, bu ülkenin 21. yüzyıl metaline yön verecek başlıca ülkelerden olduğunun alarmları olarak takip ediyorum. Bu görüşümün sebeplerinden biri, sert müziği son derece *özgür* yaptıklarını düşünmem olabilir. Sözgelimi İskandinavya'da sert müziğe Death/Black merkezinden bakacağınız bir kültürde yetişmişsinizdir. Finlandiya'da Death/Power/Folk gözlükleri takmanız, ABD'de hız ile süslenmiş hard rock kökenli nu çığlıklar atmanız beklenir. Buna karşın Fransa, birkaç underrated grup dışında 2000'lere kadar hiç kendi rengini taşıyan bir metal kültürü oluşturmadığı için, günümüzde hiçbir norma bağlı kalmadan müzik yapıyorlar. 

Sahneye, dijitalliğin günümüzün en güçlü olayı olduğu 2000'ler sonunda çıktığı için Fransa'nın sert müziğinde, hızın, progresifizmin, elektronik seslerin, djent'e varacak ölçüde dijital bir sertliğin ön plana çıktığı görülebiliyor. 

<iframe class="video" id="ytvideo" src="https://www.youtube.com/embed/CDS9gmdHtB8" frameborder="0" allow="autoplay; encrypted-media" allowfullscreen></iframe>

Bugün karşınızda 21. yüzyıl müzik akımının son derece ilginç ama bir o kadar da olması beklenen örneği: The Algorithm. 

Müziklerine tema olarak bilgisayar bilimlerini seçmiş olan Fransız bir topluluk bu. Daha doğrusu Rémi Gallego'nun başı çektiği, gruptan çok bir proje olarak karşımıza çıkıyorlar. Elektronik metal, elektronik müzik / progresif metal, computer science metal gibi fantastik isimlerle özgürce adlandırılabilir. Vokal yok; bunun yerine gaza getirici riff ve ritm atakları, gitar soloları ve elektronik var. Bu yönden [Angel Vivaldi](https://www.youtube.com/watch?v=qFWoIyqSjlA)'yi de biraz andırmıyor değil. 

Grubun en göze çarpar albümü **Brute Force**, son zamanlarda insanlara tavsiye ettiğim albümler arasında. Albümde **Floating Point**, **Pointers**, **Userspace**, **Boot** favorilerim olarak sayabileceklerimden. **Deadlock** ise, bahsettiğim özellikleri taşıyan, son yılların bir başka değişik Fransız ekstremcisi [Igorrr](https://www.youtube.com/watch?v=vS7X5nuvjHo)'un eşlik ettiği bir parça. 

###### . . . 

Bu grup, benim yaşımdaki ya da daha büyük metal dinleyicilerinin kötülemesi için tam biçilmiş kaftan. Sonuçta ekstrem rock müzikte 2000'den sonra çıkmış herhangi bir şeyin berbat olduğunu söyleyenler çok. Bu söylemi 1990'a, hatta 1980'lere kadar götürenler var. Led Zeppelin ve Pink Floyd'dan sonraki her şeyin çok genç ve çiğ olduğunu söyleyenler bile mevcut. Algorithm'in bu açıdan çok yadırganacağı bariz. Tabi ki ben de Algorithm projesinin henüz yüzlerce iyi rock grubundan daha iyi olmadığını kabul ediyorum. Dahası fazla elektronik olduğu ve vokal ihtiva etmediğinden, henüz tam olarak heavy metal kültürü içinde incelenemeyeceğinin de farkındayım. Ancak görüyorum ki, bu iş hiç de kötü bir iş olmamış; çok beğendim, takdir ettim ve dinliyorum.

Metalin; özgürlüğü, özgünlüğü, bir alt kültür olarak alternatif bir şeyler sunması bitmediği sürece, ne yönde gittiği çok da önemli değil. "Eskiler daha iyiydi" şarkısı söylemekten çok, genç ve yeni insanların neler yaptığını inceleyerek kaliteliyi ayıklayıp kabul etmek daha şık bir hareket olsa gerek. 

![](http://symmetal.com/wp-content/uploads/2013/09/the-algorithm-logo.jpg)

Spotify: [The Algorithm](spotify:artist:14u4KXVp0iXQil79EpxXGc) <br>
ek$i: [the algorithm](https://eksisozluk.com/the-algorithm--2750871)