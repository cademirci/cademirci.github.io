---
layout: post
title: Depresyon 1 - Anlamsızlık ve Mutluluk Algısı
tags: ['düşünce', 'psikoloji']
image: https://i.pinimg.com/originals/7e/20/62/7e2062768c34783f5c4cd2f8409ebfea.jpg
---

Depresyon yazı dizisinin ilk kısmı: Depresyonu tanıma, acıyı kabullenme, mutluluk zorunluluğu algısı gibi kavramlar üzerine.

<endexcerpt>

![](https://i.pinimg.com/originals/7e/20/62/7e2062768c34783f5c4cd2f8409ebfea.jpg)

29 Temmuz 2018 03:42 *düşünce, ,psikoloji, tecrübe*

## Depresyon - 1 

## Anlamsızlık ve Mutluluk Algısı

Geçenlerde Ekşi Sözlük'te depresyona iyi gelen şeyler başlığına rastlamıştım. İnsanların yazdıkları; denize girmek, güzel bir film izlemek, lezzetli bir yemek yemek gibi kimi şeyleri bir hayli garipsemiştim. 

**Keyif veren şeyler** ile **depresyona iyi gelen şeyler**i karıştırıyor gibi görünüyorlar. Onlara da hak vermek lazım tabii; herkes her şeyi bildiğinden, depresyon diyince yine çok iyi bildikleri bu kavramı "can sıkıntısının sürekli devam eden hali" olarak algılamış olmaları muhtemel. Ancak demek lazım ki, o iş öyle değil.

Depresyon, insanın denize giremediği için canı sıkıldığı durum değil, denizin kenarındayken milletin girip yüzme tekliflerini reddedip sahilde oturarak denize bakıp, onun ne kadar büyük, boş ve anlamsız olduğunu düşündüğü duruma denir. Eskiden keyif verici olan, veya bir rakı balık sofrasından görünmesiyle bile mutluluk vereceğinin düşünüldüğü bu devasa mavilik artık darıldığınız bir şeydir. Mutluluğun kaynağının o olmadığını farkeder, onun bu konuda size hiç yardımcı olmadığını görüp sanki umrundaymış gibi ona küsersiniz. **Depresyon hiçbir keyif verici şeyin bir anlamı olmamasıdır**.

### "Anlam" Derken?

Buraya sanki binlerce yıldır aranmıyormuş gibi hayatın anlamını yazabilecek değilim. Yalnız, insanı rahatlatan (ne kadar rahatlatabilirse) belli başlı önkabuller var. Ben de onlara sahibim.

Minicik hayatlarımıza çok büyük anlamlar yüklemek, gereksizliğin ötesinde kibirli bir hareket. 45 milyar kadar ışık yılı teorik olarak görülebilir, ardı arkasından da çok emin olunmayan bir evren var. Arandığı zaman [şuna benzer birçok video](https://www.youtube.com/watch?v=Iy7NzjCmUf0&t=543s&pbjreload=10) bulunabilir. İşin boyut kısmında, paralel evrenler teorisine hiç girmemiş olsak dahi gerçek bu. Zaman kısmındaysa; şimdilik en çok kabul gören teori doğrultusunda 13,7 milyar yaşındayız, eğer evrenin bütün kütlesi big bang ile dağılmaya başladığı yere tekrar çökebilecek kadar fazlaysa zaman çok daha uzuyor: belki de kaç kere yaşandığı ve yaşanacağı bilinmeyen sonsuz bir çökme-dağılma sisteminin içindeyiz. Ve bu "içinde"lik süresi hepi topu ortalama 80 yıl. 

Şimdi bütün bunları içselleştirmiş, kavramış bir insan için, şu cümlelerin kulakta nasıl çınladığını hayal edin: 

- Bütün hayatlar inanılmaz bir değerdedir. 
- Her bir insan çok özel, çok önemli, evrende çok önemli birer yeri olan canlılardır. 
- Evrene pozitif enerji yolla. Sıkıntılarının farkında ve sana yardım edecek. (En abartısını da üçüncü maddeye yazıp bitireyim dedim.)

Böyle devam edip gidiyor. Hayır, hiçkimsenin umrunda değilim. Evrendeki hiçbir başıboş atom benim çektiğim boktan sıkıntılarla zerre kadar ilgilenmiyor. Eğer gerçek, benim çok büyük çıkmazlar ve sıkıntılar içinde olduğumsa; bunların bitip güzellerinin başlayacağına dair bir adalet sözü almış değilim. Bunlar tamamen, stabil olmayan ve yaşadıkları şeyler karışısında esneklik gösterebilme yetisine sahip bir beyin/zihin yapımız olduğundan, insanın kendini kandırabilmesi (ki insanın en büyük yeteneğidir) için sıkılmış palavralardır. Üzgünüm ama, o kadar da önemli değilim. 

Lafı açılmışken bu konularda **adalet**ten bahsetmek de biraz komik. Bütün bir dünya, ölme ve öldürme temelli bir yarışın arenası iken (acı çekerek ölmüş olan yüzmilyarlarca hayvanı ve insanı düşünün), bütün evren açısından önemli olan şeylerden birinin sizin derdiniz olduğunu düşünün haydi. 

### Çözüm Yok Mu?

Kulağa "bunun çözümü yok, depresyondaysanız ölün gidin" şeklinde gelen bütün bu karamsar tabloyu çok lazımmış gibi anlattım. Bunun aslında çok daha farklı ve basit bir sebebi vardı: Acı çekerken, bunun size yapılmış bir haksızlık olduğunu düşünmeniz, bunun yalnızca kendi başınıza geliyor olduğunu düşünmeniz, ya da bunun özgür iradeniz gerçekten varmış gibi yaptıklarınızın ve hatalarınızın bir sonucuymuş gibi düşünüp kendinizi suçlamanız, devamlı olarak hayattan, sizi sevenlerden, haydi yine abartalım "evrenden" bu mutlulğu geri vermesi beklentisine girmeniz, **depresyondan çıkmak için yapabileceğiniz en büyük hatalardan bazılarıdır**. 

Buraya bu yazıyı herkesi depresyondan çıkarabilirmiş gibi tavsiyeler vermek için değil, yaşadıklarım doğrusunda edindiğim tecrübeler ışığında artık zihnimde oluşabildiğini gördüğüm fikirleri paylaşmak için yazıyorum. Sadece şunu belki söyleyebilirim: İşe acınızı çekmekle başlayın. Mutsuzluğunuzu, elinden oyuncağı alınan ve avazı çıktığı kadar bağırmanın bu oyuncağı geri getireceğini düşünen şımarık çocuklar gibi değil; acının doğal olduğunun, doğanın son derece normal bir parçası olduğunun bilincine varmış, onunla mücadele etmeye kararlı bilinçli bir birey gibi çekin. Onun altında ağlayan bir sevimli fare değil, onun efendisi bir kurt olun. Bu, onu yok edebilmek için atacağınız ilk adımdır. Özetle unutmayın, acı çekmek olağanüstü bir şey değildir, bırakın gelsin. İnsan kendi cehennemini yaşamadan cennetinden zevk alamaz.

### Mutluluk ve "Mutluluk İlüzyonu"

Vikings'te Ragnar ile oğlu Björn'ün konuştuğu bir sahne var. 

<div class="video-container">
<iframe src="https://www.youtube.com/embed/lFW_4MWs5wM" frameborder="0" allow="autoplay; encrypted-media" allowfullscreen></iframe>
</div>

"Mutlu olman gerektiğini kim söyledi?" sorusu bu sahneyi ilk izlediğimden beri beni etklilemiştir. Gördüğüm kadarıyla insanlar, mutlu olmanın bir şart olduğunu, acıdan köşe bucak kaçınmak gerektiğini, mutlu olmanın hayatın tek gayesi olduğuna inanıyorlar. Bu da çektikleri acının ağırlığını arttırıyor. Elde ettikleri en ufak mutluluk kırıntısının kendilerinin sonuna kadar hakkı olduğuna inanıyorlar, bu yüzden o yaşadıkları mutluluğun da (elde edildikten sonra) pek bir anlamı olmuyor. Bu da hayattan korunabilmek için her zaman daha fazla mutluluk istemelerine yol açıyor. Gel gelelim dünyada hiçbir zaman o kadar fazla mutluluk olmadığından, bu bir mutsuzluk ilüzyonu yaratıyor ve zamanla bu gerçeğin ta kendisi oluyor.

Mutluluk açlığının en büyük tetikleyicilerinden biri de, günümüzde her şeyin çok güzel olduğu sosyal medya hesapları. Bir günde karşılaştığımız binlerce "başklarının mutluluğu" verisi (datası), kendi kafalarımızın sakin kalmasına izin vermiyor. Sorunlarımıza sorun olarak değil, o uyuşturucu gibi ihtiyacımızın olduğu ve başkalarının sahip olduğu mutluluğun önünde duran bir zebani olarak bakmaya başlıyoruz. Başkalarının bu zebaniyi alt ettiğini düşünüyoruz, kendimizi ise her şeyin gerisinde kalmaya mecbur bir cehennem mahkumu gibi. Bütün bunları yaşamanız için Instagram'da deniz kenarından ya da Milano'dan post atmış biri hakkında ciddi ciddi düşünüp kıskançlıktan çatlayarak tepiniyor olmanıza gerek yok. Günde birbirinden keyifli ya da tarz sahibi onlarca gönderiye, -hatta onları çok da ciddiye almadan-, art arda bakıyorsunuz, beynimiz gerisini kendiliğinden hallediyor. 

Gerçek şu ki, ne yaparsanız yapın, ne yaşarsanız yaşayın, asla ama asla devamlı olarak çok mutlu olmayacaksınız. Hayat hiçbir zaman mükemmel olmayacak. Ancak burada dikkat edilmesi gereken şey şu: Bu, kulağa nahoş gelse de, rahatsız edici bir düşünce değil. Biraz üzerinde düşünmenizi tavsiye ederim. Elbette ki çok güzel şeyler yaşayacaksınız ve mutlu olacaksınız, insan hiç durmadan sonsuza kadar mutsuz olamaz. Ancak demeye çalıştığım o ki; elbet bir gün devamlı olarak bir mutluluk halinin geleceğini düşünüyorsanız, "işte şu günden sonra" gibi bir an, bir olay, bir mezuniyet, bir iş ya da bir para bekliyorsanız, o günün gelmeyeceğinden adınız gibi emin olabilirsiniz. Bu gerçeği içselleştirmeyi başarabilenler, bugünü kaçırma, anı yaşayamama, hayattan keyif alamama gibi sıkıntıları daha az yaşıyorlar.

## . . . 

Bu noktadan sonra yani ikinci bölümde, biraz daha pozitif ve (kendi fikirlerimce) nasihatkâr konuşacağım; ama unutulmamalı ki **bunlar tavsiyelerim değildir**. Ben psikiyatr değilim. 

[İkinci bölüm: Zevk ve Güç](depresyon-2-zevk-ve-guc)

<div class="video-container">
<iframe src="https://www.youtube.com/embed/uAVAt5FV2uc" frameborder="0" allow="autoplay; encrypted-media" allowfullscreen></iframe>
</div>


